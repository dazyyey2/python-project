STUDENTFÖRENINGEN VERDANDIS SMÅSKRIFTER. 19.
“SYNDAFLODEN“
EFTER EDVARD SUESS AF GUNNAR ANDERSSON, filosofie kandidat. (Tredje tusendet.) STOCKHOLM. ALBERT BONNIERS FÖRLAG.
Innehåll.
“Syndafloden.“ 	1. Inledning 	3. 	2. Olika berättelser om en stor öfversvämning 	4. 	3. Förödande naturtilldragelser i nyare tider 	12. 	4. »Syndaflodens» beskaffenhet och utsträckning. 	19. 	5. Människornas uppfattning af ovanliga naturtilldragelser 	24. 	6. Sammanfattning 	27.
STOCKHOLM. ALB. BONNIERS BOKTRYCKERI 1889.
1. Inledning.
Det är ett för hvar och en af oss gammalt välkänt ord, som ljuder till mötes i detta: syndafloden! En hvar har bland sina första kunskaper fått inpräglat, att Gud, den allsmäktige öfver Israel, lät en stor “flod“ komma öfver jorden för människornas synders skuld. Och denna “flod“ den kallas helt naturligt syndaflod, alldenstund alla synderna däri dränktes tillika med — syndarne. Namnet synes oss så klart och enkelt, huru mycket mera skall det då ej förvåna, när man får höra att hela denna vackra öfverensstämmelse mellan namn och händelse helt enkelt beror på en i ganska sen tid hos oss skedd förvrängning. I den gamla hebreiska täxten står intet ord, som kan öfversättas med vårt synd. Också öfversatte Luther grundtäxtens ord med: “Sinfluth“, som betyder den stora (allmänna) floden. En tolkning, hvilken äfven återfinnes i de första svenska bibelöfversättningarna t. o. m. i Karl XII:s bibel af 1703. Men i senare tider har detta “sin“ kommit att öfversättas med synd; kanske af bristande språkkunskap, kanske för att det tog sig bättre ut! Äfven när vi lyckats återföra ordet “syndaflod“ till den ursprungliga betydelsen, återstår dock själfva hufvudsaken, berättelsen i bibelns första bok om det stora vattenflöde, som lät alla människor omkomma, utom en enda from man och hans familj, från hvilken sedan ett nytt människosläkte härstammade. Få af de bibliska berättelserna ha i så hög grad sysselsatt tänkande människor som just denna. Strider, bittra och hänsynslösa, ha utkämpats för och emot sanningen af denna berättelse. Ja, den har t. o. m. omgestaltande ingripit i själfva vetenskapen, ty på grunden af den uppstäldes en vidlyftig vetenskaplig lära, som inom geologien kallas “diluvialteorien“ och under lång tid tryckte sin stämpel på denna vetenskap. Först med denna läras störtande kan man också räkna den moderna geologiens uppblomstring. En gång fallen fick berättelsen om en “syndaflod“ samma öde som fallna storheter i allmänhet få; man nekade alldeles dess rätt att vara till, och det oaktat alla rop, som höjdes från kyrkans målsmän, att just denna stora öfversvämning var ett fullkomligt oomkullkastligt faktum, ett af de allra tydligaste bevisen på bibelns sanning. Med den riktning, som utmärker den nyaste naturvetenskapen, att ej med en förnäm axelryckning uttala sin dom utan undersökning, att äfven ur de forngrå sagorna vaska ut de korn af sanning som finnas, har också den gamla berättelsen om en “syndaflod“ upptagits till pröfning. Det är en af vetenskapens ypperste — Prof. Edv. Suess i Wien — som med nedläggande af ett omfattande arbete pröfvat alla de gamla berättelser man känner om öfversvämningar, jämfört och sammanstält uppgifterna samt sedan stält fram dem i det ljus, vårt eget tidehvarfs erfarenhet kastar däröfver. I detta ljus ser man ock, huru dessa berättelser stamma från minnet af en storartad naturtilldragelse, för hvilken ett af dåtidens kulturfolk varit utsatt; huru intrycken af denna sedan fortplantat sig till andra folk och hos dem på olika sätt införlifvats med deras egen sagovärld. Vi skola nu också först se hvad som bevarats till nutiden af dessa berättelser, för att sedan söka jämförelsepunkterna och till sist draga slutsatserna.
2. Olika berättelser om en stor öfversvämning.
När man vill söka långt tillbaka i människosläktets häfder, måste man gå ifrån de länder, som nu stå på höjden af mänsklig odling, man måste vandra österut till den gamla Orienten för att där i spillrorna af babyloniernas och assyriernas fallna städer, bland indiernas tempelhögar och egyptiernas grafvar finna minnesmärken och skrifter från en tid, då Europa ej fans till för “den bildade världen“. Man har också så gjort, man har sedan länge gräft upp tusentals minnesmärken från mäktiga riken med en storslagen odling, hvilken delvis blifvit gömd i jorden flera årtusenden före vår tideräkning. Bland dessa minnen räkna vi folkens skriftliga kvarlåtenskap såsom den ej minst intressanta. Ett rikt fynd däraf ha de redan för längesedan företagna gräfningarna i det gamla Ninive gifvit. Man har bland annat här funnit ett storartat bibliotek, som den assyriske konungen Asûrbânîpal (670 f. Kr.) hopsamlat och hvilket han riktat med en stor mängd afskrifter från de uråldriga biblioteken i Eufrat-Tigrisdalens gamla storstäder. Här i Ninive bland spillrorna af pelare och marmorstatyer finner man tusentals lerskifvor fyllda med kilskriftSå kallas denna skrift, därför att skriftecknen likna kilar, som grupperas på olika sätt och därigenom ge olika betydelse. och det är just på några af dessa skifvor, vi finna den älsta och därjämte viktigaste berättelse man känner om en stor “flod“. Vi göra därför början med denna. Izdubarsagan, i hvilken berättelsen är inväfd såsom en sång, är en stor hjältedikt, som behandlar hjälten Izdubars äfventyr och bedrifter. Denna dikt nedskrefs ursprungligen tvänne årtusenden före vår tidräkning. Den består af 12 sånger, i hvilka Izdubars lefnadslopp skildras på obestridligen historisk grundval, och i elfte sången är det vi finna berättelsen om den stora floden. Sångens innehåll är i hufvudsak följande. Izdubar vandrar sjuk och sorgsen, emedan han förlorat en vän, långt ned till flodernas — d. v. s. Eufrats och Tigris — mynning. Han finner där sin stamfader Hasîs-Adra. Denne — motsvarande biblens Noah — som räddats från öfversvämningen, har af gudarne ditförts för att tillbringa ett odödligt lif. Då Izdubar träffar sin ättefader, utfrågar han dennes lefnadsöden och om dem förtäljer då Hasîs-Adra ungefär följande. De mäktige gudarna besluta, att en stor flod skall öfvergå den gamla staden Surippak vid Eufrat, men Êa, som är hafvets och den outransakliga vishetens gud, meddelar Hasîs Adra detta gudarnas rådslag, samt uppmanar honom att bygga ett fartyg på land. Denne, som fruktar folkets hån, lyder först efter upprepade befallningar, bygger fartyget, samlar i detsamma alla sina ägodelar af guld och silfver samt alla slags frön, låter därpå tjänstefolk, boskap, vilda djur samt alla sina släktingar stiga ombord. När detta är gjort ljuder sista varningen och Hasîs-Adra går själf ombord å det stora fartyget, stänger det och öfverlämnar det åt sin styrman. Sedan skildras själfva naturtilldragelsen, vid hvilken vi senare skola något längre dröja. Själfva gudarna blifva förskräckta öfver sitt värk och fly upp till Anus himmel. Gudinnan Istar klagar öfver människornas undergång, men stormen och öfversvämningen fortfara och Hasîs-Adra drifver omkring på vattnet, tilldess han slutligen stannar på Nizirs bärg, där han släpper en dufva (?), sedan en svala och slutligen en korp. Landet Nizir, på hvars bärg Hasîs-Adras fartyg strandade, är att söka öster om Tigris och utgöres af de förbärg, som genombrytas af en del bifloder till Tigris, bland andra af nedre Zab, samt begränsa det lågland, genom hvilket Eufrat och Tigris flyta. Detta bärglands högre toppar nå i medeltal endast 300 meter, men voro ändock icke öfversvämmade, ty Hasîs-Adra säger sedan: “Jag byggde ett altare på bärgets topp“. Redan nu torde det kanske vara lämpligt påpeka, att fartyget enligt Izdubarsagan rörde sig från staden Surippak vid nedre Eufrat åt nordväst till Nizirs bärg d. v. s. mot flodens lopp. Hade endast ett oerhört regnfall varit orsaken, skulle fartyget ju hamnat ute i persiska viken! Själfva afslutningen af den gamla dikten sluter sig på det närmaste till den bibliska berättelsen, eller kanske snarare tvärtom. Liksom i den mosaiska sagan lyftes här den “stora bågen“ d. ä. regnbågen i höjden, fastän det här sker af gudinnan Istar, och Êa, hafvets gud, uppträder försonande och uppmanar den stridslystne Bêl, som anstiftat öfversvämningen, att icke mera ställa till någon stor flod. Denne ändtligen blidkad stiger in i fartyget, lägger Hasîs-Adras hand i hans hustrus och upphöjer båda till gudarna samt förflyttar dem till flodernas mynning. Dessa äro hufvudpunkterna i Hasîs-Adras berättelse för sin ättling Izdubar. Den historiska bakgrunden är otvetydig, ej minst af den nära öfverensstämmelsen med berättelser hos andra folk. Anmärkningsvärdt och egendomligt är dock, att öfversvämningen i den assyriska dikten ej ställes i samband med myterna om världens skapelse, människornas syndafall och det godas kamp mot det onda, hvilka äfven finnas i Niniverikets heliga böcker. En öfversvämningssaga, som nära sluter sig till den nu nämda, är den som berättas af babyloniske presten Berosos. Denne, som lefde från 330—260 f. Kr., har författat en mängd skrifter, bland hvilka några fragment af en syndaflodssägen finnas bevarade, hvilka redan tidigt väckte uppseende genom sin öfverensstämmelse med den bibliska berättelsen. För Xisuthros förkunnade Kronos, gudarnas konung, i en dröm, att alla människor skulle omkomma genom en öfversvämning. Han befaldes också att nedgräfva de heliga skrifterna vid Sippara eller solens stad, därpå bygga ett fartyg, samt sedan han i det intagit födoämnen, fyrfota djur och fåglar stiga ombord med sina vänner. Xisuthros lyder; undkommer sålunda öfversvämningen som betäcker landet. Efter en tid utsläpper han fåglar, som underrätta honom om tillståndet, när detta är gjort, stiger han ut och reder ett offer åt gudarna. Till belöning få han, hans hustru och styrmannen vistas bland dem. Men de öfriga återvända till Babylon och sedan de återfunnit skrifterna vid Sippara, bygga de städer och tempel, och grunda det nya Babylon. De nu nämda flodmyterna, Izdubarsagan och Berosos berättelse, kunna sägas utgöra en egen grupp bland dessa sägner, ty de sluta sig på det närmaste till hvarandra och hänsyfta alldeles uppenbart på samma tilldragelse. Det samma är äfven fallet med de något mera lokaliserade berättelser vi finna hos folk, som bo ännu längre bort från Eufrat-Tigrisdalen. En sådan berättelse är den vi alla känna från bibeln. Israeliternas mytologiska egendom ha vi här förvarad, och en hvar har nog redan observerat den likhet, som Izdubarsagan har med framställningen i första Mosebok. Alltifrån varningarna, arkens byggande och inskeppandet ända till regnbågens framträdande och offret finna vi en öfverenstämmelse så stor, att något närmare erinrande om den bibliska berättelsen näppeligen torde vara af nöden. En genomgående olikhet torde dock böra påpekas mellan bibelns framställning och de sagor vi i det föregående lärt känna. För att fullt förstå denna olikhet böra vi först erinra oss, att israeliterna voro ett folk, som bodde ini landet på alla sidor skilda från hafvet. Deras erfarenhet af skeppsbyggeri och navigationskonst var naturligen därför ringa eller ingen. Den bibliska berättelsen bär också uppenbara spår af detta förhållande, om vi jämföra den med Hasîs-Adras; med ett ord har den prägel en sådan tradition måste antaga hos ett inlandsfolk. Så saknas styrmannen här alldeles, af Hasîs-Adras skepp har här blifvit en “ark“ eller, som det ordagrannt bör öfversättas, låda eller kista. Hela framställningen har förlorat det intryck af något omedelbart upplefvat, som den ger i Izdubarsagan. Vi kunna således med skäl betrakta framställningen i Genesis (första Mosebok) som en lånad framställning, hvilken dock — vi anmärka det än en gång — otvifvelaktigt syftar på samma tilldragelse, som den Hasîs-Adra skildrade för sin ättling. Åter en annan grupp flodsägner möter oss hos de gamla egyptierna. Från deras land, där kulturen blomstrade under en tid, då denna stora öfversvämning skulle ha betäckt jorden, kunna vi vänta att finna vittnesbörd vida klarare än dem, vi hittills lärt känna från en tilldragelse, som ovilkorligen måste inbränna sig i folkens minnen. Men oaktat Egypten blifvit så ofantligt noggrannt undersökt, äro antydningarna om en stor öfversvämning ytterst sparsamma. Den viktigaste kvarlefva af egyptisk mytologi, som skulle kunna föras hit, är en berättelse om människornas förgörande genom gudarna, hvilken finnes i en aflägsen grafkammare i Seti I:s (ungefär 1350 f. Kr.) stora graf i Thebe. Enligt den kallar guden Ra gudarna till rådslag, ty han är vredgad på människorna och klagar öfver att de föra tal mot honom. Människornas undergång beslutas därför, och gudinnan Hathor utför beslutet så att hela landet är dränkt i blod. Endast de människor, som i rätt tid begifvit sig upp för Nilen, ha undgått blodbadet. Om dessa säger Ra: dessa äro goda! Jag skall därför beskydda dem. Det blod, som uppsamlats från de dödade i 7,000 krukor, hälles ut på fälten och öfversvämma dem. Myten fortsättes med en skildring af prestinnornas födelse, Ras ånger och människornas återuppträdande, men det nu sagda är det enda, som på något sätt kan tydas som ett sista återljud af de berättelser vi förut känna. Om den egyptiska sägnen möjligen leder sitt ursprung från kaldeiska berättelser, som kommit till Nillandets prester eller ej, därom kunna de lärda tvista, men en sak kunna vi anse som säker, nämligen att ifall den öfversvämning, i hvilken Hasîs-Adra spelar hufvudrollen, sträckt sig till det urgamla kulturlandet, vi bland dess minnesmärken skulle funnit vida utförligare berättelser om den, än nu är fallet. Frånvaron af dessa är sålunda ett säkert bevis, att den ej sträckt sig till Medelhafvet och Egypten. Äfven de grekisk-syriska folken bevara i sin litteratur minnet af öfversvämningar. I dessa berättelser återfinna vi enstaka delar af de traditioner vi redan känna, förenade med minnet af inhemska, rent lokala traditioner från Grekland. Detta land är nämligen än i dag utsatt för häftiga jordbäfningar och dess kusttrakter för de med dessa förenade jordbäfningsvågorna, som vi längre fram skola lära något närmare känna. Den mest anmärkningsvärda af de grekiska berättelserna är den, som brukar tillskrifvas Lucianus, hvilken berättar om vattenbärningsfesten och anledningen därtill. Årligen firades nämligen en sådan fest, vid hvilken vatten och honung bars till den klyfta i jorden, i hvilken Deukalions flod skulle strömmat ned. Ty under Deukalions tid drabbades människorna af en stor olycka. “Jorden framsände genast ur sitt sköte en stor vattenmassa, väldiga störtregn inträffade, floderna uppsvällde och hafvet utgöt sig långt öfver landet, tills allt blef vatten och alla omkommo. Deukalion ensam blef öfrig af alla människor — — — Han hade nämligen byggt en låda, och hans familj äfvensom ett par af allehanda djur hade gått in i lådan. I denna enda låda foro alla omkring så länge vattnet kvarstod. Så berätta grekerna om Deukalion.“ Se vi än en gång på de nämda berättelserna finna vi, att vi ha lärt känna fyra olika grupper. Den första, Izdubarsagan och Berosos fragmentariska berättelse, står själfva tilldragelsen närmast. Den andra omfattande de båda berättelserna — elohistens och jahvistens — som i Genesis äro inflätade i hvarandra, ansluter sig nära till de förra och afviker hufvudsakligen genom den ådagalagda bristande kännedomen om fartyg och deras manövrering. Den tredje gruppen är den egyptiska. Människorna utrotas här ej genom öfversvämning utan af den blodsutgjutande Hathor; öfversvämningen är en underordnad tilldragelse efter straffdomen. Den fjärde gruppen är den yngsta (Lucianus lefde i andra århundradet efter Kristus) och till den höra de grekisk-syriska traditionerna. De berätta om flera sannolikt af jordskalf föranledda öfversvämningar, hvilka träffat delar af det gamla Grekland och till hvilka från Österlandet hämtade minnen och ceremonier vid vattenbärningsfesten blifvit anknutna. Ingen af dessa berättelser gifver dock vid handen, att tilldragelserna vid Surippak skulle sträckt sig till Medelhafvet. När vi sålunda funnit att endast svaga, af tiden och afståndet fördunklade minnen af den katastrof, som en gång måste hafva hemsökt Eufrat-Tigrisdalens länder, nått de norr och väster ut belägna områdena, återstår att vandra åt östern för att se, om indernas heliga böcker och kinesernas urkunder ha bevarat något om en slik tilldragelse; och i så fall hvad? I de förra finna vi flera berättelser om en stor öfversvämning. I en af dem, i hvilken guden Vischnu förkunnar den stora öfversvämningen för Satyavrata, är denne senare antagligen samma person som Hasîs-Adra. Men alla de här, trots förekommande mångfaldiga omgestaltningar, igenkänliga erinringarna om den assyriska traditionen antyda visserligen, att berättelsen om den stora tilldragelsen spridt sig dit, men icke att öfversvämningen själf skulle sträckt sig till dessa trakter. Redan den omständigheten, att den älsta af dessa berättelser låter den genom gudarna räddade fästa sitt fartyg vid en af Himalayas högsta toppar, visar tydligt nog, att sagan blifvit införd från främmande land och sedan lokaliserad på ett helt och hållet naturstridigt sätt. Ännu längre mot öster måste vi vandra, innan vi ha genomgått de länder, som bevarat öfversvämningsberättelser af mera anmärkningsvärd natur. I det nyktra Kina, som har en litteratur, hvilken går nära 5000 år tillbaka i tiden, kunna vi vänta att finna de österländska myterna rentvagna från fantasiens smyckande dräkt och händelserna framstälda sådana som de en gång timat; fria från alla undervärk och utan anspråk på högre uppenbarelse berättade på ett enkelt, bestämt språk. Den mest betydande af skrifter, som intressera oss, är Schû-King eller de historiska urkundernas bok. Af denna framgår att Kina på kejsar Yaos tid var utsatt för en stor och förhärjande översvämning. Yao tillträdde regeringen år 2357 f. Kr. och regerade i 70 år. Han anropar först Khwăn att råda bot för öfversvämningen: “furste öfver de fyra bärgen, öfversvämningens vatten äro i sitt framryckande förhärjande. I sin stora utsträckning omfatta de bärgen, och betäcka de större, hotande himmelen med sina vattenmassor, så att det lägre folket är missnöjdt och knotar! Hvar finnes en lämplig man, åt hvilken jag kan ge i uppdrag att göra slut på denna olycka?“ Khwăn, som först tillkallades, försökte förgäfves i nio år; därefter kallas Yü, som inom åtta år utför stora arbeten, gör skogarna glesare, reglerar floderna, indämmer dem och rensar deras mynningar, skaffar befolkningen näring och ordnar hela riket som en stor välgörare. En nyktrare beskrifning af hvad som är att göra vid en stor olyckshändelse än denna från den kinesiska urkunden ordagrannt återgifna står väl knappast att finna. I stället för det förakt, vi västeuropeer vanligen hysa för Kina, gripes man af en känsla af högsta aktning för en nation, som äger sådana urkunder från en så aflägsen tid, och som under de följande årtusendena tillerkännt det högsta beröm åt de gärningar, som utförts i fredligt syfte för folkets väl. Genom den noggranna beskrifning af landet och arbetena, som dessa urkunder lämna, kunna europeiska forskare konstatera flodernas läge för 4000 år tillbaka; och sannolikt är, att den här ifrågavarande öfversvämningen varit orsakad af floden Ho, som också på grund af sina stora förödelser blifvit kallad “Kinas bekymmer“. Äfven i allra senaste tid, i år och i fjol, ha ju våra tidningar berättat om väldiga öfversvämningar, för hvilka hela provinser i det himmelska riket varit utsatta, och som gjort millioner människor bröd- och hemlösa, tusentals liflösa. En åsikt, som af några missionärer framstälts, att vi i kinesernas gamla berättelser kunna se en genklang af och ett bevis för den bibliska flodsagan, har också på det bestämdaste gendrifvits af flera af vår tids främste kännare af dessa förhållanden. De nu afhandlade berättelserna om en stor “flod“ äro de mest betydande. Utom dem finnas en stor mängd andra, hvilka isynnerhet leda sitt ursprung från lågt liggande öar eller landsträckor, som träffats af jordbäfningsvågor. De äro af betydligt olika inbördes ålder, somliga af mycket sent datum. Så berätta innevånarne på Fidjiöarna ännu om en våg, efter hvilken de i flera år höllo farkoster i beredskap för att rädda sig, om den skulle förnyas. En del af de yngre berättelserna äro alldeles påtagligen uppblandade med hvad missionärerna förkunnat. En kritisk granskning visar med ett ord, att de ej alla syfta på samma tilldragelse och till den öfvervägande delen intet ha att göra med den katastrof, vi vant oss kalla “syndafloden“ och hvilken behandlats i den ofvan gifna redogörelsen för de berättelser, som samla sig kring Izdubarsagan och peka hän mot Eufrat och Tigris dalgång.
3. Förödande naturtilldragelser i nyare tider.
“Ständigt dropp urholkar sten“ säger ett gammalt ordspråk; säkert är också, att naturen mäktar åstadkomma stora värkningar genom summan af små krafter. Hvem häpnar ej vid tanken på att det lilla oansenliga koralldjuret förmår bygga de väldiga korallrefven; hvem tänker väl på att de tusentals bäckar och rännilar, som slutligen förena sig till floder, så småningom föra bärgen ned i hafvets djup, blott de fortsätta sitt ändlösa lopp mot oceanen tillräckligt länge! Men en och annan enstaka gång händer det att naturens krafter så att säga samla sig till en kraftyttring. Denna blir då så väldig, att människan, som så gärna vill ej blott mäta naturen, utan också mäta den efter sig själf, står där slagen af häpnad och skräck, af vördnad och beundran allt efter hennes egen ställning till naturen. Dessa i stort tilltagna företeelser leda i de flesta fall sitt ursprung från förhållandena i jordens inre och de där rådande värmeförhållandena. De mest kända af de på dem beroende värkningarna är vulkanismen. De vulkaniska eruptionerna eller som vi oegentligt nog i allmänhet kalla dem, utbrotten af eldsprutande bärg, äro ofta i hög grad förhärjande. Men denna förödelse är lyckligtvis af ytterst lokal natur, några mil på sin höjd kring vulkanen. Med dem äro dock på det närmaste förenade andra företeelser af vida allmännare betydelse, nämligen jordbäfningar och jordbäfningsvågor. De förra stå ej alltid i samband med vulkaner, utan de största och mest förhärjande härröra antagligen af storartade, småningom skeende förskjutningar af massorna i jordens inre, hvilka förskjutningar sedan på ytan kännas längs vissa mer eller mindre raka linier såsom under långa perioder med vissa mellantider försiggående rubbningar i skorpan: jordbäfningar, hvilka ofta också äro förenade med vulkanisk värksamhet. Sålunda är denna mången gång, fastän ej med nödvändighet, förbunden med dylika rubbningar. Hvar och en af mina läsare ha helt säkert någon gång läst de uppskakande berättelser, som nå våra öron från de ställen, där någon jordbäfning vandrat fram. Tusentals hus i ruiner, eld i dessa, människor lemlästade och döda, allmän fruktan och fasa “när ej ens själfva jorden står“, äro de erfarenheter och känslor som ge sig uttryck i sådana berättelser. Dessa äro intrycken från de jordbäfningar, som ske nästan dagligen någonstädes på jordytan, men vida förfärligare lyda berättelserna, då jordstötarna varit af så förhärjande slag, att de dess bättre kunna räknas till de i människosläktets årsböcker mera sällsynta tilldragelserna. Särskilt från den fjärran östern på låglandet kring Indus ha vi berättelser om stora och folkrika städer, som blifvit offer för en sådan naturrevolution. Häftigast gripa de ock ikring sig i trakter, där marken har en så lös och af grundvatten genomfyld beskaffenhet, som vid de stora flodernas mynningar, där under årtusenden slammet afsatt sig och bildat mäktiga aflagringar, hvilka ej tillåta att “bygga på hällebärget“. Jag skulle kunna berätta om tjogtals städer i det gamla Indien, hvilkas öde varit att förstöras med ett enda slag; där den fullständiga ödeläggelsen af de mest solida byggnadsvärk, frånvaron af hvarje spår efter eldens härjningar, lämningar af innevånarna själfva och deras bohag, visa sanningen af den gamla sägnen, att staden plötsligen blifvit förstörd genom en jordbäfning. Några århundraden efter katastrofen påträffar den resande en öfvergifven hufvudstads vidsträckta, på skulpturarbeten rika ruinhögar, och fornforskarna täfla redan, kanske som sin ärelystnads mål, att kunna uppdaga den forna hufvudstadens namn. Men i stället för att stanna i ruinhögar, frambragta af förhärjande jordbäfningar, skola vi se, huru t. o. m. stora landsträckor kunna ändra utseende genom dem. Så berättas från den jordskakning, som den 2 april 1762 hemsökte låglandet vid nedre Ganges, att vattnet störtade som ett brusande haf ur sina bräddar öfver landet; vidt och bredt öppnades sprickor, vattenmassor framslungades flera fot högt ur marken, och därvid sjönk det omkringliggande landet; öar i närheten af stranden försvunno helt och hållet och några flodfåror förändrades så att fartygen blefvo kvarhållna på land. Ännu våldsammare och för människan ödesdigrare former antaga jordbäfningarna och de vulkaniska utbrotten, när de äga rum i sådana trakter, att de förmå taga vattnet i sin tjänst. Då uppstå de s. k. jordbäfningsvågorna. Ofta är det på land försiggående rubbningar i jordskorpan, som drifva hafvet tillbaka milsvida sträckor, bort mot aflägsna kuster, men när sedan vattenmassorna åter störta in öfver landet, nöja de sig i första anloppet ej med sitt gamla område utan vältra sig som en oerhörd våg fram öfver de olyckliga kuststräckorna många mil in i landet, och hvad jordbäfningen möjligen lämnat öfrigt uppslukas af hafvet. Ibland kunna dessa vågor leda sitt ursprung från långt ut i oceanen försiggående vulkaniska utbrott eller jordbäfningar, och då bryter “floden“ ännu mera förrädiskt och utan förebud fram öfver allt som kommer i dess väg. Bäst inse vi hvad dessa flodvågor värkligen åstadkomma genom att dröja ett ögonblick vid ställen där de gått fram. Den 1 nov. 1755 förstördes Lissabon, Portugals rika hufvudstad, af en jordbäfning, så förhärjande att vår världsdel svårligen sett dess make, och i ruinerna vältrade jordbäfningsvågen sig fram bland liken af 60,000 människor. Svallvågen fortplantades tvärs öfver Atlanten ända till Antillerna och Västindien. Den 13 aug. 1868 träffades Arica i Peru af en jordstöt, som förorsakade en våg, som följde Amerikas västkust mot norr och söder, gaf upphof till en väldig rörelse ute i Stilla hafvet, nådde Australiens ostkust och först bröts mot Nya Zeelands stränder. En hvar af oss har upplefvat Krakataus utbrott 1883. Denna är en vulkan, belägen i sundet mellan Sumatra och Java. Vid den väldiga eruption, som då ägde rum, störtade två tredjedelar af det stora bärget i hafvet. Hela sundet uppgrundades och den svallvåg, som därifrån bredde sig åt alla håll — på samma sätt som då man kastar en sten i vattnet — bröt till en höjd af 15—25 meter in öfver Sumatras och Javas kuster, trängde ända till 4 kilometer in i landet, i ordets egentligaste bemärkelse ödeläggande allt, kvarlämnande bland annat en ångbåt inne i en skog omkring en half svensk mil från kusten. 40,000 människor omkommo i dessa trakter genom densamma. Åt öster och väster, där hafvet var fritt, gingo tvänne ofantliga vågor, de möttes på motsatta sidan af jordklotet, återkommo till utgångspunkten och genomlupo ytterligare tre dylika hvarf, innan de hunnit fullkomligt utplånas. Och huru ser väl en kuststräcka ut, som i jordbäfningens närhet träffats af en sådan våg? Därom kunna vi få en svag bild af den beskrifning, en iakttagare lämnar af Callao i Peru den 28 oktober 1746. “Icke det minsta drag af stadens förra utseende återstår, blott hopar af sand och sten beteckna dess forna plats; det hela har blifvit förvandlat till en kal remsa land, som sträcker sig längs kusten. Visserligen hade några torn tillräckligt starka murar för att motstå själfva jordbäfningen och jordstötarna, men knappast hade de arma innevånarna börjat hämta sig efter den första förskräckelsens fasor, förrän hafvet plötsligen började stiga i så förundransvärd grad och med så våldsam kraft, att vattnet, störtande utför de kullar, som det uppnått, trängde framåt med en oemotståndlig kraft och betäckte allt, långt innanför stranden med en oerhörd vattenmassa — och detta fastän Callao stod på en höjd, som, småningom tilltagande, sträcker sig ända till Lima. Vattenmassan sönderslog större delen af de fartyg, som lågo förankrade i hamnen, förde de öfriga med sig öfver stadens murar och torn inåt landet och lämnade dem slutligen på det torra, långt innanför staden. Samtidigt bortspolades från marken alla hus och byggnader: som betäckte densamma. — — — — — — — —“ Af 5,000 innevånare återstodo endast omkring 200. Af det nu sagda inser enhvar med lätthet, att tilldragelser som de nu skildrade jordbäfningarna och af dessa framkallade svallvågorna måste som eldskrift bränna sig in i minnet på de människor, som varit nog lyckliga eller olyckliga, hvilket vi nu skola säga, att öfverlefva dem. Huru storslagna efter mänskliga mått sedda, dessa tilldragelser än äro, öfverträffas de dock af hvirfvelstormarna eller cyklonerna. Dessa bero på att luften, genom förhållanden, på hvilka vi ej här närmare kunna ingå, sättes i en roterande rörelse på så sätt, att medelpunkten står stilla, d. v. s. i detta fall, lugn råder, under det att i omkretsen luftmassorna röra sig med oerhörd hastighet och kraft kring denna medelpunkt. En grof bild af en sådan cyklon ha vi i en vanlig leksakssnurra. Snurran i dess roterande rörelse är själfva hvirfvelstormen; liksom snurran rör den sig framåt för att slutligen hvirfla rundt allt saktare och saktare till dess den stannar. Dessa hvirfvelstormar ha ofta en bredd af hundratals sjömil, vandra oemotståndliga öfver haf och land, gripa allt, som kommer, i deras väg och föra det med sig. Hafvet råkar i fruktansvärdt uppror, väldiga vattenmassor gripas af cyklonen och föras af den ofta mot de närbelägna kusterna. Utgöras dessa af lågland, kastas vattenmassorna många mil upp öfver landet, och ödeläggelser, som kräfva hundratusentals människolif på en enda natt, äro ej sällsynta. Vi skola snart se några exempel. Det är särskilt vissa delar af jordklotet, som äro utsatta för dessa hvirfvelstormar, och bland dem ha vi i synnerhet att nämna Västindiens öar samt ännu mera Indus, Ganges och Bramaputras deltaland samt närgränsande delar af den bengaliska viken. Vi skola stanna här ett ögonblick och i siffror se illustrerat, hvilken landsplåga dessa stormar här äro. Väster om den bortre indiska halfön ligger i norr och söder en rad öar, som kallas Andamanerna. I närheten af dessa bruka cyklonerna ofta uppstå. Som af å nästa sida stående karta synes — där några hvirfvelstormars vägar äro utmärkta med streck — draga de från denna ögrupp mot norr, nordväst och väster; än skridande fram öfver Ganges mynning, medförande oerhörda vattenmassor och åtföljda af kolossala regnfall, än störta de öfver fastlandet eller taga de vägen öfver hitre Indiens sydspets. Att dessa objudna gäster ej äro sällsynta framgår af, att under de 139 åren från 1737 till 1876 ej mindre än 112 större och mindre hvirfvelstormar rört upp bengaliska vikens vatten och nått fram till dess stränder. Under vårt utgångsår 1737 nåddes Ganges mynning af en sådan storm natten mellan den 11 och 12 oktober. Ganges vattenstånd steg 12 meter öfver det vanliga och stormen trängde flera mil upp i dess lopp. Skepp af 60 tons dräktighet fördes öfver trädtopparna långt in i landet, hvilket samtidigt skakades af en jordbäfning, som ensam den i Kalkutta förstörde 200 hus. 300,000 människolif påstås denna katastrof ha kräft. Äfven om talet skulle vara något för högt, böra vi dock betänka att hela Norrland endast har dubbelt så många innevånare. Den 19 och 20 maj 1787 nåddes Godaverys delta af en storm och stormflod, hvilken sträckte sig 32 kilometer in i landet. Efter en ungefärlig uppskattning omkommo 20,000 människor och 500,000 kreatur. Öfversikt af några indiska hvirfvelstormars banor. a, a1, a2. Madras-cyklonen, oktober 1842. M, M, området för strandningarna; a? cyklonens förmodade fortsättning i persiska viken. — b. cyklonen i oktober 1876. — c. hvirfvelstormen d. 15 och 16 oktober 1874. — d. Backergunge-cyklonen från d. 29 oktober till d. 1 november 1876. Den 31 oktober 1831 gick en liknande stormflod öfver den västligaste delen af Ganges slättland. 300 byar bortsopades och minst 11,000 människor drunknade; därpå följde hungersnöd, så att den totala förlusten af människolif på grund af denna tilldragelse belöpte sig till 50,000. År 1876 utmärktes bland andra af den s. k. Backergunge-cyklonen. Ur en beskrifning af denna låna vi följande. Den 23 oktober 1876 började ett område med förminskat lufttryck — d. v. s. barometern föll — att bilda sig i sydöstra delen af bengaliska viken. Bildningen fortskred den 26 och 27 och redan under dessa dagar märkte man i denna trakt häftiga hvirfvelvindar. Under de följande dagarna tilltog stormens hastighet och våldsamhet, och vid 3-tiden på morgonen den 1 november nådde den Megnas mynning med en hastighet af 32 kilometer i timmen. Det lugna området i stormens midt var sannolikt aflångt och 24—29 kilometer bredt. Ännu på 300 kilometers afstånd från denna midt var stormens våldsamhet så stor, att fartyg, som träffades, blefvo afmastade. Under samma natt hade kort före stormens ankomst vid fullmåne en ovanligt hög flodvåg inträngt i Megna och uppslukat flodens eget vatten. Det hade ännu ej blifvit full ebb, då den af månen föranledda, nu tillbakavikande flodvågen nåddes och öfverväldigades af cyklonens stormflod, hvarpå båda, förenade till en enda väldig bölja, återvände mot land. Inom helt kort tid blefvo ungefär 140 geografiska kvadratmil af slättlandet och de stora utanför detsamma liggande öarna betäckta af vatten till en höjd af mellan 1 och 5 ja t. o. m. 12 meter. Stormens centrum gick därvid i nordväst mot det högre liggande området, krossades mot detta och upphörde. I sin officiella berättelse uppskattar guvernören sir R. Temple antalet drunknade människor till 215,000 af en befolkning på inalles 1,062,000. En engelsk forskare, som skrifvit härom senare, antog att ungefär 100,000 drunknat. Byggnaderna i denna trakt omgifvas vanligen af träd, i annat fall skulle förlusten blifvit ännu större. Fasaväckande äro ock embetsmännens skildringar af landets tillstånd efter katastrofen. Husen voro förstörda, träden hade förlorat grenar och blad, landet var betäckt af vattensamlingar, och liken af människor och djur lågo sammanhopade — en värklig afbild af en försiggången “syndaflod“. De nu anförda exemplen på cykloner och deras framfart i dessa trakter må vara nog, för att visa huru storartad naturen i raseri är och huru obetydliga människan och hennes arbeten i sådana fall äro, men vi må på samma gång ej glömma, huru lokala, snart öfvergående och till sina följder små dessa tilldragelser äro, betraktade med naturen i sin helhet som måttstock. Det är några hundra tusen människor af jordklotets 1,700,000,000, som sopas bort. Och medan de, som lefva med i dessa trakter, genom många generationer bevara minnet af desamma, beröras vi, som endast bo ett par hundra mil därifrån, af katastrofen blott genom några korta telegram och tidningsartiklar och uttala på sin höjd vårt: “stackars människor!“ Med ett ord huru stora, huru förhärjande naturrevolutionerna än äro, blifva de dock alltid lokala och oväsentliga när man jämför de områden de förhärja med hela jordytan, och aldrig har man lärt känna någon sådan, som sträckt sig öfver hela jorden.
4. “Syndaflodens“ beskaffenhet och utsträckning.
Än en gång vandra vi tillbaka till det slättland, genom hvilket Eufrat och Tigris söker sin väg för att nå persiska viken. Se vi något närmare på dessa trakters geografiska byggnad finna vi, att persiska viken och Mesopotamien — såsom nu låglandet mellan Eufrat och Tigris kallas — tillsammans utgöra en stor dalgång, som sträcker sig i nordväst-sydostlig riktning från Armeniens bärg ända ned till den bärgskedja, som den arabiska halfön skjuter fram för öppningen af persiska viken. Detta lågland utgör också en väldig depression eller sänkning i jordskorpan mellan den arabisk-syriska högslätten och de stora bärgskedjor, som kanta de gamles Iran, nutidens Persien. Från dessa kedjor löpa också de låga förbärgen ut, som sträcka sig långt fram på slätten, och genom hvilka Tigris bifloder bana sig väg. Slätten själf, en gång brännpunkten i den mänskliga historien, ligger nu öde och tom. Kanalerna och vattenledningsarbetena, som en gång gjorde den till en af världens fruktbaraste länder, äro för längesedan igenvallade, och de få innevånare, som finnas, lefva sitt lif i dådlös fornglädje. Men likadant som då fortsätta Eufrat och Tigris sitt väldiga arbete, hvilket går ut på ingenting mer och ingenting mindre än att fylla persiska viken med sina slammassor. Länge ha de redan arbetat härpå, men resultaten äro också stora. Hela slättlandet 400 kilometer från deras nutida mynningar har uppstått genom detta så småningom skeende tillförande af slam. I de älsta berättelserna talas också om “flodernas mynning“. Denna punkt där de bägge förena sig är nu belägen ungefär 160 kilometer in i landet. Fallet i deras nedre lopp är också ytterst obetydligt, ty ebb och flod märkas öfver 280 kilometer upp i Tigris dalgång. Följden af detta bildningssätt är, att marken är ytterst lös och sank, fullständigt genomträngd af grundvattnet, som lätt vid rubbningar i jordytan prässas upp. I detta land var det som en gång Izdubarsagans hjältar och personligheter lefde och rörde sig. Det är när vi vandra mot Mesopotamiens slätter som vi funnit myterna om en stor flod blifva allt tydligare och tydligare, för att i Hasîs-Adras berättelse ge oss intryck af något värkligen upplefvat. Vi skola nu ord för ord skärskåda. hans berättelse om själfva floden, storslagen i sitt kraftiga bildspråk, viktig för bedömandet af företeelsens värkliga. natur. Vi göra början med den sista varningen: “Då nu solen utvisade den bestämda tiden då talade en stämma(?)De ord efter hvilka ett ? står äro till sin betydelse ej fullt säkra; ställen der kilskriften är oläsbar utmärkas genom — — —: vid aftonen skola himlarna regna förödelse. Den bestämda tiden har kommit, sade stämman, vid aftonen skola himlarna regna förödelse.“ Med ordet “stämma“ menas här möjligen ett jordbäfningsdån. Härefter följer i texten själfva beskrifningen af katastrofen: “Då höjde sig Mû-sêri ina-namâri från himlens rand, ett svart moln, i hvars midt Rammân lät sin åska dundra, under det att Nebo och Sarru gå löst på hvarandra, tronbärarna skrida öfver bärg och land. Den väldige pestguden lössläpper hvirfvelvindarna(?) Adar låter kanalerna(?) utan uppehåll flöda öfver, Annunakerna uppdrifva vattenmassorna ur djupet. de komma jorden att darra genom sin makt, Rammâns vågsvall stiger upp till himmelen; Allt ljus hemfaller åt (mörkret) — — — — — — — — — — — — — — — — — — — — — — — — — — — — — — — — — — — — — — — Brodern ser ej mer efter sin broder, människorna bekymra sig ej mer om hvarandra. I himmelen frukta gudarna för den stora floden och söka skydd, stiga upp till guden Anus himmel. Liksom en hund på sitt läger krypa gudarna tillsammans vid himmelens galler. Sex dagar och sju nätter behålla vind, den stora floden (hvirfvelstormen) och storm öfverhand (men) vid sjunde dagens inbrott aftog stormen; den stora floden (hvirfvelstormen), hvilken en kamp fört liksom en väldig krighär, lugnade sig; hafvet minskades och storm och den stora floden upphörde. Jag färdades öfver hafvet klagande, att människornas boningar hade blifvit förvandlade till dy; liken drefvo omkring såsom trädstammar. Jag hade öppnat en lucka, och när dagsljuset föll på mitt anlete, då sjönk jag tillsammans och satte mig ned och grät, öfver mitt ansikte flödade mina tårar. Jag skådade [i alla] väderstrecken (eller: hvart jag blickade) ett fruktansvärdt haf, åt himmelens tolf hus (d. v. s. åt alla håll) intet land, (Viljelöst) dref skeppet mot trakten af Nizir, då fattade ett bärg i trakten af Nizir skeppet och lät det ej komma längre mot höjden.” — o. s. v. — Som vanligt i österlandets diktvärk äro naturkrafterna här iklädda gudomlig gestalt, och för att förstå berättelsens värkliga innehåll måste vi bläddra något litet i assyriernas mytologi. Därvid se vi först efter, hvilka makter det var som satte luften i rörelse, och sedan huru jordens och vattnens andar föllo in. I atmosfären ha vi först Rammân, som lät sin åska rulla i ett svart moln. Rammân är den väldige ovädersguden. När vi betrakta företeelsen med nyktra, kritiska ögon finna vi, att ett väldigt moln hade medfört åska och därefter hvirfvelvind. Det andra fenomenet i luften var “tronbärarna“. För att förstå hvad som menas härmed låna vi följande skildring ur en resebeskrifning just från Mesopotamien. “Lika sällsynta som egentliga stormar äro, lika allmänna äro hvirfvelvindarna här. Till sin form erbjudande den mest öfverraskande likhet med ett skydrag och till det yttre endast genom den hvitaktiga färgen skild från ett sådant, framskrider den af upphvirflad sand och dam bestående kolonnen majestätiskt och lätt in i öknen med sin öfre del försvinnande i den blåa, molnfria etern. — — Jag kommer ihåg att jag vid ett tillfälle räknade samtidigt elfva sådana stoftkolonner.“ De framskrida också, dessa pelare, som om de voro himmelens stöttor och äga ofta en våldsam kraft. Den 20 maj 1857 kl. 5 e. m. inhöljdes t. ex. Bagdad af ett mörkt stoftmoln, som inom några ögonblick gjorde staden fullkomligt mörk och inträngde i alla boningar. På mindre än en fjärdedels sekund hade allt blifvit förvandladt från dag till mörkaste natt, man kunde ej hitta till rätta ens inom husen. Under de fem minuter mörkret varade trodde de förskräckta innevånarna, att världens sista timme var kommen. Naturen är sig lik, människorna äro sig lika nu som på Hasîs-Adras tid, äfven om några grusade välden ha skapat några ruinkullar mer på Mesopotamiens slätter! Vända vi nu våra blickar från himlen till jorden, se vi där huru “Adar låter kanalerna utan uppehåll flöda öfver och Annunakerna uppdrifva vattenmassorna ur djupet“ och komma jorden att darra genom sin makt. Att vid en jordbäfning — ty af en sådan orsakades naturligen jordens darrande — kanalerna lätt flöda öfver, är tydligt och behöfver ingen förklaring. Vid Annunakernas värksamhet skola vi däremot dröja något. Dessa äro djupets, de stora underjordiska vattnens andar, och det är de som skaka jorden enligt folkens tro. Vattnen ha således enligt samstämmiga vittnesbörd af såväl Izdubarsagan som Genesis VII ii — “på den dagen brusto alla det stora djupets källor, och himmelens fönster öppnade sig“ — kommit från underjorden. Detta framträngande af stora vattenmassor från djupet är just en företeelse, som kan sägas karaktärisera jordbäfningar i större floders svämland, eller sådana som vi funnit Eufrat-Tigrisdalens nedre del på grund af sitt bildningssätt vara. Så var t. ex. fallet då Mississippis väldiga svämland den 6 januari 1812 skakades af en jordbäfning. Ett ögonvittne berättar äfven: “vid det att de underjordiska vattenmassorna banade sig väg, kastades jorden i höjden med gälla explosioner. Vattnet frambröt allestädes och medförde en oerhörd mängd förkolnat träd — — samtidigt sjönk markens yta och en mörk flytande massa steg upp ända till buken på hästarna.“ Många flere exempel skulle kunna anföras af liknande art, men redan denna jämförelse torde vara ett bevis för att de strömmar, som Annunakerna framdrifva, djupets brustna källor, om hvilka 1:sta Mose bok förtäljer, visa hän på att här varit fråga om en jordbäfning i en bred floddal. Läsa vi vidare står det skrifvet att: “Rammâns vågsvall stiger upp till himmelen“. Redan i de första ord hvarmed öfversvämningen omnämnes, säges den stiga upp mot himmelen, och därvid nämnes ej Êa, hafsguden, hvilken ju tvärtom varnat, utan Rammân, ovädersguden. Här menas helt säkert ej blott en af jordbäfning förorsakad öfversvämnings vågor. För sådana vågor skulle gudarna ej hafva flytt till Anus himmel, eller, såsom några kilskriftforskare velat tyda stället, från planeternas sfär till fixstjärnornas. Vi ha däremot i det föregående lärt känna en naturtilldragelse, som stammar från ovädersguden, antager de väldigaste dimensioner och för med sig “vågssvall“, som stiger mot himmelen: cyklonerna. Vi känna dem redan i deras storslagna förödande kraft, och här är endast den anmärkningen att göra, att man känner tillfällen, då äfven jordbäfningar inträffat samtidigt med dem. För att illustrera den erfarenhet Hasîs-Adra gjorde, att “allt ljus hemfaller åt mörkret“ under hvirfvelstormen, se vi hvad den preussiska krigskorvetten “Arkona“ under en sådan erfor vid Japans ostkust den 2 september 1860: “kl. 8 på morgonen blef det så mörkt, att man ej längre kunde se fartygets stäf; haf och moln tycktes sammanflyta. Vågorna tornade sig upp som murar och stormen piskade skummet som ett tätt nålregn genom luften. Hafs- och regnvattnet sköljde öfver däcket i strömmar och trängde genom alla öppningar ned i batteriet; vind och böljor brusade ej mera, allt skakades och dundrade“ — — — Detta är Rammân, som lyfter vågorna mot himmelen, tills de darrande gudarna själfva fly undan till högre sfärer, och som låter allt ljus hemfalla åt mörkret. Och de ord, i hvilka hans ingripande skildras omedelbart efter Annunakernas värksamhet, lägga den förmodan nära till hands, att en cyklon framskridit från persiska viken öfver den mesopotamiska slätten samtidigt med jordbäfningen. Nutidens mest förhärjande naturföreteelse, en af jordbäfning åtföljd cyklon, är följaktligen den, hvilken på det nogaste motsvarar Hasîs-Adras framställning af forntidens största naturtilldragelse. Af ännu mera afgörande betydelse för hela tilldragelsens beskaffenhet är också det redan förut omnämda förhållandet, att då fartyget strandade på Nizirs bärg det drifvit mot flodens lopp bort från hafvet in öfver landet, något som äfven den bibliska berättelsen antyder, om i den läses “mijam“ som betyder: från hafvet, i stället för som vanligen sker “majim“, som endast betyder: vatten. Således just samma väg som cyklonens stormflod skulle taga! Om själfva öfversvämningens utsträckning öfver landet är naturligen svårt att få några närmare uppgifter. Trakten Nizir ligger 700 à 800 kilometer från den nuvarande hafskusten, men denna har, som vi känna, under de senaste årtusendena framskridit ej obetydligt. Att öfversvämningen sträckte sig ännu längre från kusten än Hasîs-Adras fartyg fördes är tydligt, och antagligt är att en stor del af det mesopotamiska slättlandet vid ifrågavarande tillfälle blifvit dränkt af cyklonens väldiga våg. Beträffande tidpunkten för denna händelses inträffande har man trott sig kunna på grund af äldre iakttagelser om solförmörkelser, bestämma den till 2379 år före Kristus. Enligt alla förhållanden att döma inträffade likvisst tilldragelsen vid en vida äldre tidpunkt.
5. Människornas uppfattning af ovanligare naturtilldragelser.
Vi hafva nu skärskådat de gamla berättelserna i det ljus, som den moderna vetenskapens erfarenhet kastar på dem, vi ha klädt af de mäktige gudarna den höljande dräkten och då stått öga mot öga med de ännu mäktigare naturkrafterna, men vi ha gjort detta i lugn och ro sittande på vår stol, seende förhållandena med kritiskt forskande ögon. Vi ha intet erfarit af de känslor af fasa och rådlöshet eller af allvar och mod, som måste gripa dem, som en gång med egna ögon sett cyklonen släpa hafvets “skyhöga“ vattenmassor in öfver hus och egendom. Men först när vi det gjort kunna vi rätt förstå, huru en Hasîs-Adra och hans landsmän skulle fatta en tilldragelse sådan som den i det föregående i sina stora drag skildrade, huru sedan minnet af denna fädernas stora upplefvelse skulle fattas och sprida sig förstorad, liksom den framrullande lavinen, till kommande släkten. Prof. Suess har också från olika håll samlat skildringar öfver de intryck, som storartade naturtilldragelser väcka hos människor på olika utvecklingsgrader och af olika lefnadsställning. Vi skola se hvad dessa ha att lära! På Andamanerna, hvilka öar så ofta hemsökas af jordskalf, och hvilka vi lärt känna som utgångspunkten för de flesta indiska hvirfvelstormar, har en liten återstod af en urbefolkning bibehållit sig i afskildhet. Ej ens till dyrkan af solen hafva dessa människor ännu höjt sig. De tro på en skogens demon, hvilken antages förorsaka jordbäfningarna, samt på en hafvets demon. Den högsta förskräckelse är för dessa den enda känsla, af hvilken de vid sådana katastrofer bemäktigas. Detta är det darrande, skräckinjagade, nakna kreaturet inför de mäktiga naturkrafterna. Låtom oss betrakta förhållandet på ett något högre kulturstadium. Den 10 juli 1862 skakades en ansenlig del af området på kusten af Guinea i Västafrika. Den holländske köpmannen Euschart befann sig då i Abomey, konungariket Dahomeys hufvudstad. Han blef kallad till torget. Omgifven af sina beväpnade amazoner satt konungen där på en tron och förklarade, att det var hans faders ande, som hade skakat jorden, emedan man ej längre iakttog de gamla plägsederna. Därpå afrättades tre i kriget tillfångatagna höfdingar för att inför den dödes ande tillkännagifva, att man hädanefter skulle följa plägsederna mera noggrant. På högre utvecklingsstadier bestämmes yttringens riktning af individens uppfostran och lefnadskall. Där ha vi t. ex. först den trotsige krigaren. Den 4 september 1596 träffades vissa delar af Japan af en svår jordbäfning. Flera hus i Kiyoto, och bland dem ett tempel, i hvilket en afgudabild var uppstäld, störtade omkull. Då begaf sig Taiko Toyotomi Hideyoschi till gudens byggnad, stälde sig framför den kullfallna gudabilden, anklagade med vredgad stämma den svage guden för det att han, i stället för att skydda landet, icke ens förmådde bevara sig själf, tog båge och pilar och sköt på statyn. På helt annat sätt dömer naturforskaren. År 62 eller 65 efter Kristus var Appollonius på ön Kreta. Medan han på en mot libyska hafvet vänd udde hade en öfverläggning med flera personer, hvilka förrättade sin gudstjänst i ett därvarande tempel, inträffade plötsligen en jordbäfning. Åskan mullrade ej från molnen utan från djupet, och hafvet drog sig väl sju stadier tillbaka, så att mängden fruktade, att det återvändande vattnet skulle bortrycka templet och bortspola dem alla. Men Appollonius sade: “Varen lugna; hafvet hafver födt ett land“. Efter några dagar erfor man värkligen, att en ny ö vid samma tid hade höjt sig ur hafvet. På helt annat sätt dömer den stora mängden. Under den allmänna förskräckelsen försvinna ej blott trots och iakttagelseförmåga utan äfven hvarje öfverläggning. Man företager de mest olämpliga åtgärder; man flyr till foten af pelare, hvilka hota att störta omkull, såsom det hände på torget i Sillein i Ungern den 15 januari 1858; och enligt anteckningar från den kalabriska jordbäfningen den 5 februari 1783 omkommo 2473 människor endast på den grund, att de flydde till den flacka hafsstranden vid Scylla. Det har vid nyare jordbäfningar vid upprepade tillfällen inträffat, att man måst utställa kärl med vatten för att kunna öfvertyga sig, huruvida jordens rörelser fortforo eller ej, emedan man dessförinnan oupphörligen trodde sig märka sådana; och den som läst skildringarna öfver de kvarlefvandes klenmod efter den stora jordbäfningen i Lissabon den 1 november 1755, han fattar äfven Hasîs-Adras själstillstånd efter den stora öfversvämningen. När han ser den första solstrålen vid det att han för första gången öppnar en lucka på fartyget, brister han i gråt. När han finner sig vara räddad, anställer han genast ett offer åt gudarna. När han erinrar sig, huru han byggt sitt fartyg utan att bekymra sig om mängdens hån, då te sig vattnets förut iakttagna upprepade stigningar såsom den välvillige hafsgudens varningar, och den färgrika regnbågen blir efter ett sådant mörker ett tecken till fred i naturen och försoning med gudarna. Allt det underbara i denna berättelse upplöser sig till invärkan af de känslor, som än i dag under liknande förhållanden utöfva sitt välde öfver människohjärtat; och i det vi erkänna detta, inse vi äfven, att det mänskliga sinnelaget dock icke förändrats bland all den växling, som andra ting undergått sedan denna aflägsna tid. Och just genom dessa egenskaper erhåller Hasîs-Adras enkla berättelse en rörande prägel af sannfärdighet. Skeppskaptenen, som, fastän med afmastat fartyg, lyckligen undkommit den ödeläggande cyklonen, antecknar med lättat sinne det stigande barometerståndet; men hvad eljest hans hjärta må känna, därom förtälja loggboksanteckningarna intet. Men då den stora cyklonen den 10 oktober 1780, under krigstillståndet mellan engelsmän och fransmän, drog fram sin breda väg af ödeläggelse öfver Antillerna, skingrade och sönderbröt flottorna samt uppkastade två engelska fartyg på stranden af Martinique, då återsände den franske befälhafvaren de räddade engelsmännen till den fientlige guvernören på Santa Lucia med tillkännagifvande, att han icke kunde behålla offren för en allmän olyckshändelse såsom fångar. Det är just denna känsla af nedläggande af all mänsklig strid, detta ödmjuka inseende af människans obetydlighet vid anblicken af naturens väldiga krafter, som utgör det religiösa momentet i berättelsen om “syndafloden“. Men detta moment är också en så trogen afspegling af människonaturen, att berättelsen om denna våldsamma tilldragelse blifvit med förkärlek upptagen bland de mest olika folks heliga legender.
6. Sammanfattning.
Vi hafva nu slutat vår undersökning, och de därvid erhållna resultaten kunna sammanfattas på följande sätt: 1. Den naturtilldragelse, som är känd under benämningen “syndafloden“, har försiggått vid nedre Eufrat och bestod uti en omfattande och förhärjande öfversvämning af det mesopotamiska låglandet. 2. Dess förnämsta orsak var en stark jordbäfning inom persiska viken eller söder därom, hvilken föregicks af flera obetydligare jordskalf: “varningarna“. 3. Det är mycket sannolikt, att en cyklon framdrog från persiska viken mot norr, medan jordbäfningen var som häftigast. 4. De traditioner, som finnas hos andra folkslag, berättiga i intet hänseende till det antagandet, att öfversvämningen skulle hafva sträckt sig utom Eufrats och Tigris nedre lopp, ännu mindre öfver hela jorden. I enkla ord framställa sig denna tilldragelses hufvuddrag för geologen ungefär på följande sätt: Under en ihållande jordbäfningsperiod torde persiska vikens vatten upprepade gånger på grund af jordstötar hafva drifvits in i låglandet vid Eufrats mynningar. Varnad af dessa mindre öfversvämningar bygger en försiktig man, vid namn Hasîs-Adra, det är den gudfruktige vise, ett skepp till de sinas räddning och kalfatrar det med jordbeck, såsom man än i dag plägar göra vid Eufrat. Jordskalfven tilltaga; han flyktar med de sina in i fartyget: grundvattnet framtränger ur den sönderbrustna slättmarken; ett stort barometerfall, betecknat af fruktansvärda stormar och regn, sannolikt en värklig, från persiska viken kommande cyklon, beledsagar jordbäfningens häftigaste skede; hafvet inbryter förhärjande öfver slätten, upplyfter det räddande fartyget och spolar det långt in i landet, tills det stannar på förbärgen nedanför mynningen af nedre Zab, hvilka begränsa låglandet kring Tigris mot norr och nordost. *** Den, som något närmare vill sätta sig in i hvad vi känna om den nu afhandlade, storartade tilldragelsen, hänvisa vi till: “Das Anlitz der Erde“ af Edv. Suess. En öfversättning af de delar utaf detta arbete som behandla “Syndafloden“ — och ur hvilken större delen af det ofvanstående är hämtad — finnes under titeln: “Syndafloden, af Edv. Suess; bemyndigad öfversättning af A. G. Nathorst. Stockholm 1887.“ På Albert Bonniers förlag har utkommit: DEN KUNSKAPSRIKE SKOLMÄSTAREN. Handbok i nyttiga kunskaper för alla samhällsklasser utarbetad efter de bästa förf. och tillförlitligaste källor af CARL ROSANDER. Med en stor karta öfver Sverige. Inb. i starkt band 7: 50. Öfversikt af innehållet: 1. Språklära, med hvad därtill hörer. — 2. Räknekonst, Förståndslära, Sedelära. — 3. Stjärnkunskap, med teckningar och en stjärnkarta, Jordens danande, Jordytans beskaffenhet. — 4. Naturlära (Fysik, Mekanik m. m.) — 5. Naturhistoria (med några figurer). — 6. Anatomi, Geografi. — 7. Allmän historia. — 8. Sveriges och Norges historia. — 9. Lärdoms-, Konst- och Religionshistoria. — 10. Mytologi, Näringar (Landtbruk, Handtverk och Fabrik. Handel och Sjöfart). — 11. Sköna Konsterna (Byggnadskonst m. m.). Sundketslära (Helsolära, Sjukdomslära, Husdjurs sjukdomar). Års- och Tideräkning. — 12. Sakregister. Ordbok öfver i svenskan brukliga främmande ord. Ur pressens omdömen om detta högst förtjenstfulla arbete: «Detta arbete är i flera hänseenden ett verkligt mästerverk. Det behandlade materialet, som omfattar alla hufvudgrenar inom vetenskapen, är med erkännansvärd urskiljning valdt och på ett ändamålsenligt och omsorgsfullt sätt ordnadt. — Framställningssättet är populärt och tilldragande. — Vi önska den nya upplagan så mycket mer framgång, som den säkerligen mäktigt kommer att bidraga till höjandet af kunskap och bildning hos vårt folk.« (Ystads Allehanda.) «Det snart sagdt alla kunskapsämnen omfattande innehållet torde göra den verkligen prisbilliga boken såväl till en oumbärlig lärobok för den okunnige, som till en välkommen hjelpreda för hvar och en vid förefallande behof. Vi anse oss icke säga för mycket om vi påstå, att den bör finnas i hvarje hem.« (Barometern.) «Boken lämpar sig väl till användande vid själfstudium och bör ej saknas i något sockenbibliotek.« (Karlshamn.) «En nyttigare bok torde sällan bjudas allmänheten.« (Oskarshamnsposten.) Arbetet afslutas med ett alfabetiskt register öfver alla namn m. m. som i arbetet omtalas, så att detsamma, jämte ändamålet att vara en Lärobok för de okunnige, äfven utgör ett Minnes-Lexikon vid förekommande behof. På Albert Bonniers förlag har utkommit: ALLMÄN VÄRLDSHISTORIA framstäld med afseende å Kultur, Litteratur och Religionsväsende af D:r GEORG WEBER, Professor i Heidelberg. Tredje svenska upplagan, efter originalets 18:e upplaga öfversedd, tillökt och delvis omarbetad af D:r OTTO SJÖGREN. 4 delar. 12 kr.; inb. i 2:ne band 15 kr. Den lifliga efterfrågan, som arbetet rönt under den tid, då det varit utgånget ur bokhandeln, har föranledt förläggaren att föranstalta om utgifvandet af en ny upplaga, den tredje svenska, hvilken utgör en öfverflyttning från originalets 18:de. Den prisbilligaste större världshistoria, som vårt språk ännu eger. Arbetet är försedt med ett omsorgsfullt uppgjordt fullständigt person- och sakregister, hvilket i hög grad ökar arbetets värde som uppslagsbok och minneslexikon. Den nya upplagan sträcker sig omedelbart intill våra dagar samt afhandlar de viktigaste och skickelsedigra världshändelser, som tillhöra våra dagars historia. Arbetet innehåller, jämte den politiska historien, en af henne belyst, med henne sammanväfd, rikhaltig och välordnad kulturhistoria; härutinnan tillfredsställes ett behof, som på senare tider blifvit mer och mer kännbart. Arbetet eger den stora fördelen af en lyckligt genomförd begränsning, hvarigenom det bättre än flertalet af andra historieverk är lämpligt som handbok. På Albert Bonniers förlag har utkommit: Läsebok i vetenskapliga ämnen, urval ur svenske författares skrifter för läroverkens högsta klasser samt till läsning i hemmet, utgifven af JOHANNES ALMÉN. 2: 25; inb. 2: 75. Innehåller för ungdomen lättfattliga och intressanta uppsatser inom Fysikens, Kemiens, Matematikens, Astronomiens, Zoologiens, Botanikens, Helsovårdens, Geografiens, Historiens, Estetikens och Statsvetenskapernas m. fl. områden skrifna af författare sådana som: C. A. Agardh, J. J. Berzelius, F. F. Carlson, E. Edlund, C. G. Estlander, E. Fries, L. de Geer, E. G. Geijer, H. Hildebrand, Sv. Nilsson, A. E. Nordenskiöld, G. Retzius, V. Rydberg, J. R. Rydqvist, W. E. Svedelius, E. Tegnér, R. Tigerstedt, P. Wikner, m. fl. “Ett mycket förtjänstfullt företag. — Väl egnadt att väcka ungdomens håg för studier och allmänbildande läsning.“ (Stockholms Dagblad.) “Synnerligen egnad att fylla det kännbara behofvet af en god läsebok för den mognare ungdomen.“ (Aftonbladet.) “Torde lämpa sig särskildt för lärjungebibliotek och till premiebok.“ (Pedagogisk Tidskrift.) “En blick på innehållsförteckningen är tillräcklig för att locka till närmare bekantskap med detta arbetes gedigna innehåll. En stor del af uppsatserna är af så populär beskaffenhet, att de kunna fullt uppfattas och njutas äfven af den, som är mindre bevandrad i de ämnen, som här afhandlas.“ (Svensk Lärartidning.) Af Studentföreningen Verdandis Småskrifter hafva utkommit: Första bandet, årgången 1888, innehåller: 1. Docenten, fil. doktor G. Adlerz: Om människans ursprung. 2:a tillökade uppl. 25 öre. 2. Professor Curt Wallis: Dödlighetens aftagande i Sverige och orsakerna därtill. 2:a uppl. 10 öre. 3. Professor Herman Almkvist: Koranen, Muhammedanernas bibel: 2:a uppl. 15 öre. 4. Civilingeniören Karl af Geijerstam: Nutidens arbetssätt. 2:a uppl. 15 öre. 5. Skolläraren Axel Svenson: Om öfverläggningar och beslut, en hjälpreda för deltagare i möten och sammanträden. 2:a uppl. 10 öre. 6. Docenten Arvid Högbom: Istiden, ett skede i jordens historia. 20 öre. 7. Bibliotekarien Harald Wieselgren: Lars Johan Hierta, en förkämpe för utvecklingen. 20 öre. 8. Skolföreståndarinnan Anna Whitlock: Skolans ställning till religionsundervisningen i Sverige och andra länder. 15 öre. 9. Juris. kandidaten Harald Sohlman: Skatterna till staten. Kort redogörelse för deras allmänna grunder och olika former. 15 öre. 10. Skollärarinnan Ellen Key: Från människosläktets barndom. 15 öre. Andra bandet, årgången 1889, innehåller: 11. Ingeniör Gustaf F. Steffen: Den industriella arbetarfrågan. nutidens förnämsta sociala spörsmål. 25 öre. 12. Folkhögskoleläraren J. F. Hallenborg: Husdjurens skötsel. 25 öre. 13. Filosofie kandidat Otto v. Zweigbergk: Tillståndet i Frankrike före revolutionen 1789. 20 öre. 14. Litteratören Hellen Lindgren: Voltaire och hans strid mot fördomarna i religion och samhälle. 25 öre. 15. John Stuart Mill: Om tanke- och yttrandefrihet. Öfvers. från engelskan af Hjalmar Öhrvall, med. doktor, docent. 25 öre. 16. Docenten Karl Bohlin: Jorden och solsystemet, några blad ur historien om vetenskapens strider. 25 öre. 17. Bankfullmäktig Emil Meyer: Om pängar, öfversatt och bearbetad efter svenska förhållanden af Johan Lilliehöök. 20 öre. 18. E. o. lektor Johan Bergman: Giordano Bruno, en tankefrihetens martyr. 10 öre. 19. Filosofie kandidat Gunnar Andersson: Syndafloden, efter Edv. Suess. 15 öre. Hvarje häfte säljes särskilt. Hvarje afslutad årgång fås äfven inbunden i starkt pappband; pris för I bandet 2 kr; II bandet 2: 25. Genom närmaste postanstalt kan erhållas årgången 1889 och följande, för helt år endast 1: 50, halfår 80 öre, postarvodet inberäknat. Återförsäljare erhålla goda vilkor och antagas gärna, äfven på obetydliga platser inom landet, om anmälan göres hos Alb. Bonnier, Stockholm. Andra meddelanden rörande småskrifterna ställas till Verdandis Småskriftkomité, Upsala.
